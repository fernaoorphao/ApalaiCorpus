KANAWA
Kanawa poko pake ahtao tyrisemy
Mame Aparai tomo a kanawa ritoh poko nase sero oturũko, tuaro poetohti ehtome
myame kanawa ritoh poko.
Pake ahtao aparai tomo kanawa rise wewe pihpyry ke Mopuku pihpyryke, ipikase
toto, mopuku epyĩtose ynaroro anakohpyra ipikatohme, ipokonaro rokẽ ipikãko,
kure aepikatohme. Moromeĩpo arõko ikurãkatohme ikenãpatohme roropa, sero
ehse Aparai tõ kanaryme.
Pake ahtao mopuku
Pake ahtao mopuku pihpyry
rise aparai tomo kanawame,
toytoytotohkõme te
turakanatohkõme ynara.
Morararo sero wewe pihpyry
rise rokẽ toto tykanarykõme.
Sero ehse aparai tõ kanary
me pake ahtao.
Sero sã Aparai tõ mopuku
pikase kanawa me tyritohme,
anakohpyra ehse toto,
epyitõko rokene ipikatohme
ipokonaro, kure ipikãko
tomeseke kure kanawame
tyritohme. Sero sã pakatokõ
kanawa rise.
Mopuku pikaxĩpo rahkene, kanawame tyrĩko, kure tyrĩko tomeseke, onyryhmara
ehtohme. Imyhnõko te, apuapurũko erurukara ehtohme. Sero sã Aparai tõ
toerohse kanawa ritohme, yrome tupime zuarõkõ kara a myhene. Yrome zuaro
ahtao tupime pyra, axĩ tyrĩko toto rahkene. Morararo osenemãko (oximaro orutua
nohpo maro pyra te emero rokẽ otuhpyra te morararo orutua pyty poetoeme
ahtao ytopyra erohtoh pona) ipikaryhtao te apiroryhtao ynara, kure kanawa
ritohme.
Morarame Aparai tõ toytopitose Suriname (Parumo) pona osepekahse, Kasuru,
rato, kamisa senohne epekahse, tỹpenery kõ epekahse. Mame moero tonese
meikoro tõ kanary, enekure wewe axikasemy, moro poko Aparai tõ typenetase: --
Too!… Otara sẽ kanawa taxikase? Tykase tyya rokene.
Seromaroro Kanawa ritoh Aparai tomo a tupime pyra zuarõ komo a, yrome
zuaropyra exiketomo a tupime. Mame kanawa apitotoh ynara mana:
Ekaronanomo a te tyrinanomo a roropa ekarotopo. Osemazuhme wewe zupĩko,
etonie rokẽ pyra wewe kara, kanawa me tyrisã zupĩko toto: arima, waĩmo, toto,
muunoto, pihu, otozauku, kuaruku, apupari enara. Tonese wewe ahtao
akohnõko, moromeĩpo ihkohnõko ise toehtoh kõ ae. Otoko se mosa ahtao,
ihkohxĩpo apuruhmakãko ahkatohme, okynã pixo ahkatopo (10) me ẽmepyry,
yrome zumo aehtoh poko tyriryh tao tuhkehxo emepyry aropõko exino mana.
Apuruhmakatoh tõtyhkase ahtão isahmatoh rahkene, kanawa me tyrĩko rahkene.
Isahmaxĩpo imotakãko, osepune axikãko. Imeĩpo apiroryhtao ehmopyra ehtohme
tomeseke axikãko osepune ehtohme.
Emero tõtyhkase ahtao itywyhmãko pata ehpikoxi ikurãkatohme, kapaxipa ke te,
sorope ke te, paraina me roropa ynara. Emero tõtyhkase ahtao, arõko nakuaka
ẽpurihkatohme 5 me ẽmepyry nakuao. Toomehse 5 me ẽmepyry ahtao
itywyhmãko apirotohme rahkene, jahkatohme apotopokõ puimãko ikemery me,
paruru zoko, azawa, mauru emero imõkomory tomo apiroryhtao.
Apirokehxĩpo apuapurũko rahkene erurukara ehtohme, azawa ke roropa
apuhnõko. Moromeĩpo rahkene nakuaka tyrĩko, ikenãpatohme. Sero sã mã
Aparai tõ a tykanary kõ ritopo. Seromaroro ponaro, wenikehpyra roropa mã toto.
Myãme roropa ise Aparai tomo typoenõkõ amorepãko roropa zuaro toto
ehtohme. Morararo ehpitory se ahtao ehpitõko zumo pixo ehtohme te kaetoko
pixo ehtohme ynara. Seromaroro roropa Aparai tõ tãtamorepase Meikoro tõ
kanary enexĩpo, mutu apõme roropa tyrĩko seromaroro, sero sã mana Aparai
tomo a kanawa ritopo.
Seromaroro Aparai tomo tykanary kõ
rĩko wewe axikasẽ ke rahkene,
mopuku pihpyry turumekase
seromaroro. Yrome wewe axikãko
rahkene okynao pixo ehtohme roropa,
enekure kanawa kasene ahtao.
Seromaroro roropa emero sero sã
rokẽ tykanary kõ rĩko. Morararo
ikenapãko, mutu apõme te, hapeta
apõ te kanawa mã me roropa.
